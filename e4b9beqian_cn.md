# 乾 ䷀ qián

<img src="shapes/01.10.png" width="101" alt="乾" align="left">

- No.1

> 乾，元亨利貞。
>《彖》曰：大哉乾元，萬物資始，乃統天。雲行雨施，品物流形，大明終始，六位時成，時乘六龍以御天。乾道變化，各正性命，保合大和，乃利貞。首出庶物，萬國咸寧。
>《象》曰：天行健，君子以自強不息。潛龍勿用，陽在下也。見龍在田，德施普也。終日乾乾，反復道也。或躍在淵，進无咎也，飛龍在天，大人造也。亢龍有悔，盈不可久也。用九，天德不可為首也。
>《文言》曰：元者善之長也，亨者嘉之會也，利者義之和也，貞者事之幹也。君子，體仁足以長人，嘉會足以合禮，利物足以和義，貞固足以幹事，君子行此四德者，故曰：乾，元亨利貞。
>《文言》曰：乾元者，始而亨者也；利貞者，性情也。乾始能以美利利天下，不言所利，大矣哉。大哉乾乎，剛健中正，純粹精也；六爻發揮，旁通情也；時乘六龍，以御天也；雲行雨施，天下平也。

> 初九，潛龍，勿用。
>《象》曰：潛龍勿用，陽在下也。

> 九二，見龍在田，利見大人。
>《象》曰：見龍在田，德施普也。

> 九三，君子終日乾乾，夕惕若，厲无咎。
>《象》曰：終日乾乾，反復道也。

> 九四，或躍在淵，无咎。
>《象》曰：或躍在淵，進无咎也。

> 九五，飛龍在天，利見大人。
>《象》曰：飛龍在天，大人造也。

> 上九，亢龍有悔。
>《象》曰：亢龍有悔，盈不可久也。

> 用九，見群龍无首，吉。
>《象》曰：用九，天德不可為首也。

<img src="shapes/01.11.png">

纯阳用事。象配天，属金。与坤为飞伏，居世。
> 壬戌土，癸酉金。

《易》云：“用九，见群龙无首，吉”。
> 纯阳，用九之德。

九三，三公为应，肖乾乾夕惕之忧。甲壬配外内二象，
> 乾为天地之首，分甲壬入乾位。

积筭起己巳火，至戊辰土，周而复始。
> 吉凶之兆，积年起月，积日起时，积时起卦入本宫。

五星从位起镇星，
> 土星入西方，丽西北，居壬戌为伏位。

参宿从位起壬戌，
> 壬戌在世，居宗庙。

建子起潜龙，
> 十一月冬至，一阳生。

建巳至极，主亢位。
> 四月龙见于辰，阳极阴来，吉去凶生，用九吉。 

配于人事为首，
> 乾为首也。

为君父。
> 乾象坚刚，天地之尊，故为君父。

于类为马，为龙。
> 天行运转不息。

降五行，颁六位。
> 十二辰分六位元升降，以时消息吉凶。

居西北之分野，阴阳相战之地。《易》云：“战于乾。”
> 乾为阳，西北阴，阳入阴，二气盛必战。

天六位，地六气。六象，六包。四象分万物，阴阳无差，升降有等。
> 阴阳二十四候，律吕调矣。

人事吉凶，见乎其象，造化分乎有无。
> 故云：变动不居，周流六虚。 

六位纯阳，阴象在中。
> 阳中阴，阴中阳。

阳为君，阴为臣；阳为民，阴为事。阳实阴虚，明暗之象，阴阳可知。
> 三五为阳，二四为阴，初上潜亢。

水配位为褔德，
> 甲子水是乾之子孙。

木入金乡居宝贝，
> 甲寅木是乾之财。

土临内象为父母，
> 甲辰土是乾之父母。

火来四上嫌相敌，
> 壬午火是乾之官鬼。

金入金乡木渐微。
> 壬申金同位伤木。 

宗庙上建戌亥，乾本位。
> 戌亥乾之位。

阳极阴生。
> 降入姤卦。
八卦例诸。

# [Qián ䷀](e4b9beqian.md)
