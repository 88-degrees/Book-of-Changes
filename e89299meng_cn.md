# 蒙 ䷃ méng

- No.4

> 蒙，亨，匪我求童蒙，童蒙求我。初筮告，再三瀆，瀆則不告，利貞。
>《彖》曰：蒙，山下有險，險而止，蒙。蒙，亨，以亨行，時中也。匪我求童蒙，童蒙求我，志應也。初筮告，以剛中也。再三瀆，瀆則不告，瀆蒙也。蒙以養正，聖功也。
>《象》曰：山下出泉，蒙，君子以果行育德。

> 初六，發蒙，利用刑人。用說桎梏，以往吝。
>《象》曰：利用刑人，以正法也。

> 九二，包蒙吉，納婦吉，子克家。
>《象》曰：子克家，剛柔接也。

> 六三，勿用取女，見金夫，不有躬，无攸利。
>《象》曰：勿用取女，行不順也。

> 六四，困蒙，吝。
>《象》曰：困蒙之吝，獨遠實也。

> 六五，童蒙，吉。
>《象》曰：童蒙之吉，順以巽也。

> 上九，擊蒙。不利為寇，利禦寇。
>《象》曰：利用禦寇，上下順也。

<img src="shapes/04.11.png"/>

积阳居阴，止于坎陷。养纯正素，居中得位。《易》云：“山下出泉，蒙。”

二象摽正，天下通也。击暗释疑，阳道行也；内实外正，暗得明，阴附于阳，稚道亨也。故曰：“蒙养正。”与艮为飞伏。
> 丙戌土，乙酉金。

诸位立世，元士为应。
> 六四，初六。

建始壬子至丁巳，
> 大雪，小满。

积筭起丁巳至丙辰，周而复始。火土入艮坎。
> 火土二象入卦同筭。

五星从位起太阴，
> 水星北方，入宫起筭。

胃宿从位降丙戌土，
> 二十八宿，分胃宿入蒙卦六四丙戌土上。

分气候三十六。
> 起数二十八，从六位推筭。

山下见水，畜聚居中，分流万派，六位不居，吉凶适变，水土分也。
> 五行入卦筭吉凶，逐四时行囚废王，吉则王，凶则废。

阴阳进退，岁时物也。六五阳中积阴，入巽见阴中阳，二气相荡，不可盈望。次降入风水涣卦。[䷺](e6b6a3huan_cn.md)
> 六五变入九五，阳中阴入阳中阳，适变往于他宫，位不出本宫。

# [Méng ䷃](e89299meng.md)
