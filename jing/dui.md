# 兑宫卦 金

| [䷹](#58) 兑 | [䷮](#47) 困 | [䷬](#45) 萃 | [䷞](#31) 咸 | [䷦](#39) 蹇 | [䷎](#15) 谦 | [䷽](#62) 小过 | [䷴](#54) 归妹 |
|----|----|----|----|----|----|----|----|
| 未参 | 未星 | 未张 | 未星 | 子翼 | 酉轸 | 戌角 | 戌角 |
| 酉鬼 | 酉翼 | 酉柳 | 酉翼 | 戌角 | 亥张 | 申氐 | 申氐 |
| 亥星 | 亥鬼 | 亥轸 | 亥角 | 申星 | 丑亢 | 午翼 | 午心 |
| 丑井 | 午张 | 卯翼 | 申柳 | 申亢 | 申氐 | 申房 | 丑轸 |
| 卯张 | 辰柳 | 巳鬼 | 午轸 | 午轸 | 午翼 | 午亢 | 卯房 |
| 巳柳 | 寅井 | 未星 | 辰张 | 辰张 | 辰角 | 辰轸 | 巳亢 |

<a id="58"/>

## 兑下兑上 ䷹ 兑

积阴为泽，纯金用体，畜水凝霜，阴道同也。上六阴生，与艮为合。
> 兑下六阴凝，艮上于阳健，纳兑为妻，二气合也。

土木入兑，水火应之，二阴合体，积于西郊。
> 秋王。

冲震入乾，气类阴也；配象为羊，物类同也。与艮为飞伏。
> 丁未土，丙寅木。

上六宗庙在世，六三三公为应。建始乙卯至庚申，
> 春分，立秋。

积筭起庚申至己未，周而复始。金土入兑宫。
> 金土入兑宫起积筭。

五星从位起太白，
> 太白金星入卦。

参宿从位降丁未土，
> 二十八宿，分参宿入兑上六丁未土上。

分气候三十六。
> 起宫筭从三十六数，起定吉凶。

内卦互体见离巽，配火木入金宫，分贵贱于强弱，
> 火强木弱。

吉凶随爻筭，岁月运气逐休王。阴阳升降，变初九入初六，阳入阴，为坎象。正体见阳位，刚柔分，吉凶见也。适变内象入坎，为**困**卦。
> 兑内卦初九变入坎。

<a id="47"/>

## 坎下兑上 ䷮ 困

泽入坎险，水不通，困。外禀内刚，阴道长也，阴阳不顺，吉凶生也。《易》云：“困于石，据于蒺藜，入于其宫，不见其妻，凶。”上下不应，阴阳不交，二气不合。
> 困卦上下无应，阴阳不交。六三阴，上六亦阴，无匹。入九五求阳，阳亦无纳也。

五行配六位，生悔吝，四时休王。金木交争，万物之情在乎几微。与坎为飞伏。
> 戊寅木，丁巳火。

初六元士为世，九四诸侯在应。建始丙辰至辛酉，
> 清明，秋分。

积筭起辛酉至庚申，周而复始。土金入坎兑。
> 分土金入坎兑，配金宫起筭。

五星从位起太阴，
> 水宿入**兑**卦起筭。

井宿从位起太阴，降戊寅，
> 二十八宿，分井宿入困卦初六戊寅木。

分气候其数二十八。
> 二十八起宫入积筭，定吉凶。

坎象互见离火入兑，金水见运，配吉凶。阴阳升降，坎入坤，阴气凝盛，降入萃。
> 变通入**萃**卦。

<a id="45"/>

## 坤下兑上 ䷬ 萃

金火分气候，土木入兑宫升降，阴气盛，刚柔相应，合九五，定群阴，二气悦而顺。
> 萃卦丁酉金，乙巳火，二象刑而合也。

泽上于地，积阴成萃。《易》曰：“萃者聚也。”吉凶生，阳气合而悦。
> 凡聚众，必慎防闲假。阳为主，成萃之义，伏戎必豫备，众聚去疑心。

与坤为飞伏。
> 乙巳火，丁卯木。

六二大夫居世，九五至尊见应。建始戊寅至癸未，
> 立春，大暑。

积筭起癸未至壬午，周而复始。土木入坤兑。
> 分土木入兑宫起筭。

五星从位起荧惑，
> 火星入金水宫推吉凶也。

翼宿从位降乙巳，
> 二十八宿，分翼宿入萃六二位上。

分气候二十八。
> 积筭起二十八数，六爻见吉凶。

泽下见坤，二气顺，土木入宫有爱恶。
> 木恶土爱也。

阴阳升降，阳气来，止于坤象，互见艮。
> 艮为阳。

兑象纳艮，阴气强，
> 男下女。

次降泽山**咸**卦。

<a id="31"/>

## 艮下兑上 ䷞ 咸

山下有泽，虚已畜物，阳中积阴，感于物也。阳下于阴，男女之道，内外相应，感类于象也。六二待聘，九五见召，二气交感，夫妇之道，体斯合也。《易》曰：“咸，感也，利取女，吉。”
> 艮少男，兑少女，男下于女，取妇之象。

与艮为飞伏。
> 丙申金，丁丑土。

九三三宫居世，上六宗庙为应。建始戊午之癸亥，
> 芒种，小雪。

积筭起癸亥至壬戌，周而复始。火土入艮兑。
> 分火土象入艮兑也。

五星从位起荧惑，
> 火星南方入金宫。

柳宿从位降丙申，
> 二十八宿，分柳宿入咸九三丙申金爻上。

分气候三十六。
> 积筭起数，分三十六位起吉凶。

土上见金，母子气和，阴阳相应，刚柔定位。吉凶随爻，受气出则吉，刑则凶。阴阳等降入外险，止于内象，为山水**蹇**卦。
> 九四爻之入阴中刚。

<a id="39"/>

## 艮下坎上 ䷦ 蹇

利于西南，民道通也。水在山上，蹇险难进，阴阳二气否也。阴待于阳，柔道牵也。险而逆止，阳固阴长。处能竭至诚，于物为合，蹇道亨也。《易》曰：“王臣蹇蹇，匪躬之故。”
> 六二。

与坎为飞伏。
> 戊申金，丁亥水。

六四诸侯居世，初六元士在应。建始己未至甲子，
> 大暑，大寒。

积筭起甲子至癸亥，周而复始。土水入坎艮。
> 水土二象入艮，配金宫起筭。

五星从位起镇星，
> 土星入金宫。

星宿从位降戊申，
> 二十八宿，分星宿入蹇六四戊申金上。

分气候其数三十六。
> 积筭起数三十六，从六位五行。

土上见水，柔而和此，五行相推二气合，取象则阴阳相背也。九五适变入坤宫，宫比得朋，阴气合也。
> 外卦九五，变入坤内，见艮，故曰得朋也。将入**谦**卦取象。

坎降，入地山**谦**。

<a id="15"/>

## 艮下坤上 ䷎ 谦

六位谦顺，四象无凶，一阳居内卦之上，为谦之主。《易》曰：“谦谦君子，利涉大川。”阴阳不争，处位谦柔，阴中见阳，止顺于谦。有无之位，上下皆通。《易》曰：“㧑谦，无不顺也。”与坤为飞伏。
> 癸亥水，丁酉金。

六五居世，大夫在应。建始庚申至乙丑，
> 立秋，大寒。

积筭起乙丑至甲子，周而复始。金土入坤艮。
> 金土二象，入兑宫起筭也。

五星从位起太白，
> 太白金星入兑宫卦。

张宿从位降癸亥，
> 二十八宿，分张宿入谦六五癸亥水上。

分气候二十八。
> 积筭起数，二十八位。

坤在艮上，顺而止，五行入位象谦柔。
> 吉凶随爻适变。

阴阳升降，至六五位返入游魂，变归六四，
> 荡六四一爻入阳也。

八卦相离，四象分也。次降入雷山**小过**卦。

<a id="62"/>

## 艮下震上 ䷽ 小过

六四适变，血脉通也。阳入阴，阴入阳，二气降内外象。上下返应，二刚相适。
> 九三，九四。

土木入卦，分于二象。
> 内艮外震。

雷处高山，亢之极也。内柔无正性，危及于外。《易》曰：“飞鸟遗之音，不宜上宜下。”与坤为飞伏。
> 庚午火，癸丑土。

反归九四，诸侯立世，元士见应。建始乙丑至庚午，
> 大寒，芒种。

积筭起庚午至己巳，周而复始。土火入震艮。
> 外土火二象入兑宫。

五星从位起太阴，
> 水星入卦游魂。

翼宿从位降庚午，
> 二十八宿，分翼宿入兑宫游魂，小过卦九四庚午火上。

分气候三十六。
> 积筭三十六数，六位吉凶。

木下见土，二阳畜阴，六位相刑，吉凶生也。上升下阴阳反应，各私其党。六爻适变，阴道悖也。升降进退，其道同也。之艮入兑，阴纳与阳也。反复其位，次降入归魂，雷泽**归妹**卦。

<a id="54"/>

## 兑下震上 ䷵ 归妹

阴复于本，悦动于外，二气不交，故曰归妹。
> 归者，嫁也。

互见离坎，同于未济，适阳从阴，刚从外至。九四至刚，六三悦柔，返无其应，凶。并羊涉卦之终，长何吉也。与艮为飞伏。
> 丁丑土，丙申金。

三公归魂之世，上六宗庙见应。建始甲子至己巳，
> 大雪，小满。

积筭起己巳至戊辰，周而复始。水土入震兑。
> 分水土二象入兑宫。

五星从位起岁星，
> 木星东方入兑宫归魂。

轸宿从位降丁丑土，
> 二十八宿，分轸宿入兑归魂六二丁丑土上，分吉凶起筭。

分气候三十八。
> 积筭起三十八数，六位推五行数吉凶。

雷居泽上，刚气亢盛，阴阳不合，进退危也。
> 震长男，兑少女，少女匹长男，气非合也。

吉凶在上六，处于动极，适变位定，时不可易之道也。五行考象，非合斯义，阴阳运动，适当何爻。或阴或阳，或柔或刚，升降六位，非取一也。
> 兑归魂，配六十四卦之终也。
