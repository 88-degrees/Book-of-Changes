# 艮宫卦 土

| [䷴](#52) 艮 | [䷕](#22) 贲 | [䷙](#26) 大畜 | [䷨](#41) 损 | [䷥](#38) 睽 | [䷉](#10) 履 | [䷼](#61) 中孚 | [䷴](#53) 渐 |
|----|----|----|----|----|----|----|----|
| 寅胃 | 寅参 | 寅井 | 寅参 | 巳鬼 | 戌柳 | 卯星 | 卯星 |
| 子毕 | 子鬼 | 子觜 | 子鬼 | 未星 | 申井 | 巳翼 | 巳翼 |
| 戌参 | 戌毕 | 戌柳 | 戌星 | 酉参 | 午张 | 未鬼 | 未角 |
| 申昴 | 亥井 | 辰鬼 | 丑觜 | 丑张 | 丑翼 | 丑轸 | 申柳 |
| 午井 | 丑觜 | 寅毕 | 卯柳 | 卯柳 | 卯鬼 | 卯张 | 午轸 |
| 辰觜 | 卯昴 | 子参 | 巳井 | 巳井 | 巳星 | 巳柳 | 辰张 |

<a id="52"/>

## 艮下艮上 ䷳ 艮

乾分三阳，为长中少，至艮为少男。本体属阳，阳极则止，反生阴象。《易》云：“艮，止也。”于人为手、为背。取象为山、为石、为门、为狗。上艮下艮二象，土木分气候，与兑为飞伏。
> 丙寅木，丁未土。为少男取少女相配。

世上见宗庙，三公为应。阴阳迁次，长幼分形。
> 乾三生男，将至艮极，少长分形，长中分之，谓建也。

庚寅至乙未，
> 立春大暑。

阴长阳极，升降六位，进退顺时，消息盈虚。积筭起庚寅至己丑，周而复始。
> 木土入卦。

五星从位起荧惑，
> 荧惑火星入卦。

胃宿从位降丙寅，
> 胃宿入卦分位。

分数位元三十六。
> 配位六卦分吉凶。

金木相敌，升降以时。艮止于物，背于物。《易》云：“时止则止，时行则行。”刚极阳反阴长，积气止于九三。初六变阳，取其虚中，文明在内，成于贲。次降入贲卦。

<a id="22"/>

## 离下艮上 ䷕ 贲

泰取象，上六柔来反刚，九二刚上文柔，成贲之体，止于文明。贲者，饰也。五色不成谓之贲，文彩杂也。山下有火，取象文明，火土分象，与离为飞伏。
> 己卯木，丙辰土。

世立元士，六四诸侯在应。阴柔居尊，文柔当世，素尚居高，侯王无累。《易》云：“贲于丘园，束帛戋戋。”建始辛卯至丙申，
> 春分立秋。

积筭起丙申至乙未，周而复始。
> 金土入卦起筭。

五星从位起镇星，
> 镇星入卦。

昴宿从位降己卯，
> 昴宿配贲卦初九阳位起筭。

分气候二十八。
> 起六位五行筭吉凶。

土火木分阴阳，相应为敌体；上九积阳，素尚全身远害，贵其正道。起于潜，至于用九。
> 假乾初上为喻也。

阴阳升降，通变随时。

离入乾，将之大畜。次降六二中虚为三连。入大畜卦。
> 阴消阳长。

<a id="26"/>

## 乾下艮上 ䷙ 大畜

阳长阴消，积气凝盛，外止内健，二阴犹盛，成于畜义。《易》云：“既处。”畜消时行，阳未可进。取于下卦，全其健道，君子以时顺其吉凶。与乾为飞伏。
> 甲寅木，丙午火。

建始壬辰至丁酉，
> 清明秋分。

积筭起丁酉至丙申，周而复始。
> 金土入卦分吉凶起筭。

五星从位起太白，
> 太白金星入卦推吉凶。

毕宿从位降甲寅。
> 毕宿入大畜九二甲寅上。

九二大夫应世，应六五为至尊，阴阳相应，以柔居尊
（缺）

为畜之主。分气候二十八。
> 极阴阳之数，定吉凶之兆。

山下有乾，金土相资。阳进阴止，积雨润下，畜道光也。乾象内进，君道行也。吉凶升降，阴阳得位，二气相应，阳上薄阴，阴道凝结。上于阳长，为雨反下，九居高位，极于畜道。反阳为阴，入于兑象。六三应上九，上有阳九，反应六三，成于损道。次降损卦。
> 乾入兑九三之变六二。

<a id="41"/>

## 兑下艮上 ䷨ 损

泽在山下，卑险于山；山高处上，损泽益山。成高之义，在于六三。在臣之道，奉君立诚。《易》云：“损下益上。”
> 乾九三变六三阴柔，益上九，臣奉君之义。

与兑为飞伏。
> 丁丑土，丙申金。

三公居世，宗庙为应。
> 六三，上九。

建始癸巳至戊戌，
> 小满至寒露。

积筭起戊戌至丁酉，周而复始。
> 土火入宫起积筭。

五星从位起太阴，
> 太阴水星入卦用事。

觜宿从位降丁丑，
> 二十八宿配觜宿入损卦，六爻三起筭岁月日时。

土星入卦配吉凶，阴阳相荡位不居。
> 土金入损卦起筭，阴阳相生，六位变动不居也。

六爻有吉凶，四时变更，不可执一以为规。
> 六爻吉凶，随时更变。或春或夏，或秋或冬，岁时运动。

分气候二十八。
> 二十八起数，筭吉凶入卦。

阴阳升降，次艮入离，见睽之象。损益六爻，刚长阴。次入火泽睽卦。

<a id="38"/>

## 兑下离上 ䷥ 睽

火泽二象，气运。
> 一作转。

非合。阴消阳长，取象何比。惟阳是从。阴阳动静，刚柔分焉。先睽后合，其消通也。文明上照，幽暗分矣。
> 兑处下，为积阴暗之象也；离在上，为明照于下。

《易》云：“见豕负涂，载鬼一车，先张之弧，后说之弧。遇雨则吉。群疑亡也。”
> 先疑，暗也；后说，明也。

与离为飞伏。
> 己酉金，丙戌土。

诸侯立九四为世，初元士为应。建始甲午至己亥，
> 芒种小雪。

积筭起己亥至戊戌。
> 水土入卦。

五星从位起岁星，
> 岁木星入卦。

参宿从位降己酉，
> 二十八宿配参宿，入卦己酉土。

分气候三十六。
> 起数积筭。

金火二运合土宫，配吉凶于岁时。六五阴柔处文明，九二四得立权臣。

阴阳相荡，六位逆迁，变离入乾。健于外象，坎入履。
> 阴阳推迁，变化六爻。吉凶之兆，着于要之爻。如臣事君，近多忧也。

次降入天泽履卦。

<a id="10"/>

## 兑下乾上 ䷉ 履

天下有泽曰履。
> 履者，礼也。

得位吉，失位凶，
> 当履之时。

素尚吉。《易》云：“视履考祥，其旋元吉。”与乾为飞伏。
> 壬申金，丙子水。

六丙属八卦，
> 艮六丙也。

九五得位为世身，九二大夫合应象。建始乙未至庚子，
> 大暑至大雪。

积筭起庚子至乙亥。
> 金水入卦，配六位，筭吉凶。

五星从位起荧惑，
> 荧惑火星入卦。

井宿从位降壬申，
> 二十八宿入卦，井宿入壬申。

分气候，金火入卦，起于极数二十八。
> 二十八数，起丙辰，推吉凶。

阳多阴少，宗少为贵。得其所履则贵，失其所履则贱。《易》云：“眇能视，跛能履。”
> 此履非其位六三也。

吉凶取此文为准。六位推迁，积欠起筭数，休王相破，资益可定吉凶也。升降反位，归复止于六四，入阴，为游魂中孚卦。
> 次入中孚卦。

<a id="61"/>

## 兑下巽上 ䷼ 中孚

阴阳变动，六位周匝，反及游魂之卦。
> 金木合上运入卦象。

互体见艮，止于信义。
> 中孚，信也。

与乾为飞伏。
> 辛未土，壬午火。

艮道革变升降，各禀正性。六四诸侯立世，应初九元士。九五履信，九二反应，气候相合，内外相敌。
> 阴胜阳，阳胜阴，刚柔相薄，六爻反应，柔顺相合，吉凶见矣。

建始庚子至乙巳，
> 大雪小满。

积筭起乙巳至甲辰，周而复始。
> 火土入卦起积筭。

五星从位起镇星，
> 镇星，土星。

鬼宿从位降辛未，
> 二十八宿，配鬼宿入卦推吉凶。

分气候三十六，
> 配卦筭吉凶之位。

风与泽，二气相合；巽而说，信及于物。物亦【一作必】顺焉。《易》云：“信及豚鱼。”
> 豚鱼，幽微之物，信尚及之，何况于人乎。

兑入艮，六三入阳，内二阳归阴。阴阳交互，复本曰归魂，次降归魂风山渐卦。
> 内见艮。

<a id="53"/>

## 艮下巽上 ䷴ 渐

阴阳升降，复本曰归魂之象。巽下见艮，阴长阳消，柔道将进，
> 艮变八卦终于渐，渐终降纯阴入坤，分长女，三阴之兆也，柔道行也。

与兑为飞伏。
> 丙申金，丁丑土。

九三三公居世，宗庙为应。建始己亥至甲辰，
> 小雪清明。

积筭起甲辰至癸卯，周而复始。
> 土木见运入卦，筭吉凶。

五星从位起太白，
> 太白，西方之卦，定吉凶。

柳宿从位降丙申，
> 二十八宿，柳宿入卦定吉凶。

分气候二十八。
> 定数配吉凶，入卦起筭。

上木下土，风入艮象，渐退之象也。互体见离，主中文明。九五传位，得进道明也。
> 九五处互体卦之上，进文明也。

六二阴柔得位，应至尊。《易》云：“鸿渐于磐，饮食衎衎。”
> 贤人进位也。

阴阳升降，八卦将尽；六十八爻，阴阳相杂，顺道进退，次于时也。少男之位，分于八卦，终极阳道也。阳极则阴生，柔道进也，降入坤宫八卦。
> 阳卦三十二宫为阳，乾、震、坎、艮也。
