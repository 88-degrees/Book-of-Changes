# 坎宫卦 水

| [䷜](#29) 坎 | [䷻](#60) 节 | [䷂](#3) 屯 | [䷾](#63) 既济 | [䷰](#49) 革 | [䷶](#55) 丰 | [䷣](#36) 明夷 | [䷆](#7) 师 |
|----|----|----|----|----|----|----|----|
| 子牛 | 子室 | 子壁 | 子室 | 未奎 | 戌娄 | 酉胃 | 酉胃 |
| 戌虚 | 戌奎 | 戌危 | 戌奎 | 酉胃 | 申壁 | 亥毕 | 亥毕 |
| 申室 | 申虚 | 申娄 | 申胃 | 亥室 | 午昴 | 丑奎 | 丑参 |
| 午女 | 丑壁 | 辰奎 | 亥危 | 亥昴 | 亥毕 | 亥觜 | 午娄 |
| 辰壁 | 卯危 | 寅虚 | 丑娄 | 丑娄 | 丑奎 | 丑昴 | 辰觜 |
| 寅危 | 巳女 | 子室 | 卯壁 | 卯壁 | 卯胃 | 卯娄 | 寅昴 |

<a id="29"/>

## 坎上坎下 ䷜ 坎

积阴，以阳处中。柔顺，不能履重刚之险。故以刚克柔而履险。而曰阳，是以坎为属中男。分北方之卦也，与离为飞伏。
> 戊子水，己巳火。

世立宗庙，居于阴位。比近九五，全于坎道，远于祸害。三公居应，亦为阴暗。成坎之德，在于九五、九二也。
> 内外居坎，阳处中而为坎。主纯阴得阳，为明臣得君，而安其居也。君得一作臣而显其道也。

建起戊寅至癸未，
> 大暑大雪。

积筭起癸未至壬午，周而复始。
> 金水入卦本同宫，气候起筭时日岁月吉凶。

五星从位起太白，
> 太白金星入水宫。

牛宿从位降戊子。
> 二十八宿，从位八卦，周而复始。

岁候运数三十六。
> 配六位，分阴阳，三百五十六余日四分之一。分五行，配运气，吉凶见矣。

内外具坎，是重刚之位。《易》曰：“坎，陷也。”
> 坎水能深陷于物；处坎之险，不可不习。故曰：习坎。便习之习，后可得履于险而不陷没者。不以刚履柔，不能成坎之道也。

震以阳居初，能震动于物，能为动主。
> 乾生震，一阳居于初，震为长男。

坎以阳居中，为重刚之主，故以坎为险。阳变阴，成于险道。今以阴变阳，止于为节。
> 次入于节卦。

<a id="60"/>

## 兑下坎上 ䷻ 节

水居泽上，泽能积水。阳止于阴，故为节。节者，止也。阳荡阴而积实，居中悦内，而险于前。阴阳进退，金水交运，与兑为飞伏。
> 丁巳火，戊寅木。

元士立元首，见应诸侯。
> 金火受其气，纳到内。

建起甲申至己丑，
> 为本身节气，立秋大寒。

积筭起己丑至戊子，周而复始。
> 金水坎，火运入卦，杂定吉凶。

五星从位起太阴，
> 太阴属水，入卦用事。

女宿从位降丁巳。
> 配象入积筭。

金上见水，本位相资，二气交争，失节则嗟。《易》云：“不节若，则嗟若。”分气候二十八。
> 积筭起数二十八。

中男入兑，少女分荡入阴中位，见阳升降，见长男。次入水雷屯。
> 是则节险入阳，荡九二爻，体归于阳，次入屯卦。

<a id="3"/>

## 震下坎上 ䷂ 屯

内外刚长，阴阳升降，动而险。凡为物之始，皆出先难后易。今屯则阴阳交争，天地始分，万物萌兆，在于动难。故曰屯。
> 水在雷上，如云雷交作；天地草昧，经纶之始，无出于此也。

故易曰：“屯如邅如，乘马班如。泣血涟如。”
> 屯难之际，盘桓不进之貌。

难定乃通。《易》云：“女子贞不字，十年乃字。”
> 字，爱也。时通则道亨，合正匹也。

土木应象见吉凶，与震为飞伏。
> 庚寅木，戊辰土。

世上见大夫，应至尊。阴阳得位，君臣相应，可以定难于草昧之世。建乙酉至庚寅，
> 秋分立春。

积筭起庚寅至己丑，周而复始。
> 土木配本宫起积筭。

五星从位起岁星，
> 木星入卦。

虚宿从位降庚寅。
> 虚宿入六二庚寅位。

分气候三十六。
> 定吉凶之数。

阳适阴，入中女，子午相敌见吉凶。
> 动入离象见既济。

<a id="63"/>

## 离下坎上 ䷾ 既济

二气无冲，阴阳敌体。世应分君臣，刚柔得位，曰既济。
> 离坎分子午，水上火下，性相交敌，不间隔。是曰既济也。

与离为飞伏。
> 己亥水，戊午火。

世上见三公，应上见宗庙。内外阴阳相应，坎离相纳上下交。
> 坎水润下，离火炎上，二气相交为既济。

五行相配，吉凶丽乎爻象。
> 吉凶之兆，见乎爻象。

建丙戌至辛卯，
> 寒露春分。

卦气分节气。始丙戌受气，至辛卯成正象。考六位，分刚柔，定吉凶。积筭起辛卯至庚寅，周而复始。
> 土木见运入卦。

五星从位起荧惑，
> 荧惑火星入卦。

危宿从位降己亥。
> 危宿入己亥。

分气候二十八。
> 定六爻之类，考吉凶之兆。

坎入兑，为积阴；二象分，具阴。上下反覆，卦变革。
> 坎入革，六四荡之，入阳变体为阴也。

## 离下兑上 ䷰ 革

二阴虽交，志不相合。体积阴柔，爻象刚健，可以革变。兑上离下，
> 中虚。

务上下积阴，变改之兆。成物之体，故曰革。《易》云：“君子豹变，小人革面。”与兑为飞伏。
> 丁亥水，戊申金。

诸侯当世，见元士。九五、六二为履正位。天地革变，人事随而更也。
> 更者变也。

建丁亥至壬辰，
> 小雪清明。

水土配位。
> 土水入卦。

积筭起壬辰至辛卯，周而复始。五星从位起镇星，
> 土星入卦。

室宿从位降丁亥。
> 二十八宿，室宿入卦，革丁亥土。

分气候三十六，其数起元首。
> 分阴阳之象数，吉凶生矣。

上金下火，金积水而为器，
> 器能盛纳于物。

火变生而为熟。生熟禀气于阴阳，革之于物，物亦化焉。
> 五行类五色，五色类万物。禀和气，气节顺。刚即逆，逆即反，反即败。

《易》云：“巳日乃孚。
> 孚犹信也。

阴阳更始，动以见吉凶。
> 震主动也。

动以柔当位，刚会之，光大，革变于丰。
> 外卦兑入震，为丰卦。

<a id="55"/>

## 离下震上 ䷶ 丰

雷火交动，刚柔散气，积则暗，动乃明。《易》云：“丰其屋，蔀其家，窥其户，阒其无人，三岁不觌，乃凶。”
> 上六积暗而动，凶之于上反下，见阴之兆。

火木分象，配于积阴，与震为飞伏。
> 庚申金，戊戌土。

阴处至尊为世，大夫见应。君臣相暗，世则可知；臣强君弱，为乱世之始。建生戊子至癸巳，
> 大雪小满。

雷与火震动，曰丰，宜日中。夏至积阴生丰，当正应，吉凶见矣。
> 日中也。

积筭起癸巳至壬辰，周而复始。
> 火土起筭。

五星从位起太白，
> 太白金星入卦。

壁宿从位降庚申，
> 壁宿入坎至丰，庚申入土。

分气候二十八。
> 积筭定六位，起数二十八。

上木下火，气禀纯阳；阴生于内，阳气杂正，性溃乱极，乃反为游魂，入积阴。
> 震入坤也。

阴阳升降，反归于本。变体于有无。吉凶之兆，或见于有，或见于无。阴阳之体，不可执一。为定象于八卦，阳荡阴，阴荡阳，二气相感而成体，或隐或显。故《系》云：“一阴一阳之谓道。”
> 一者，道也。

外卦震降阴，入明夷。
> 次入明之于人，明夷卦。

<a id="36"/>

## 离下坤上 ䷣ 明夷

积阴荡阳，六位相伤；外顺而隔于明，处暗不分；
> 一作明。

伤于正道，曰明夷。
> 夷者，伤也。

五行升降，八卦相荡，变阳入纯阴。
> 春夏之秋冬也。

阴道危，阳道安，故与震为飞伏。
> 癸丑土，庚午火。

伤于明而动乃见志，
> 震，动也。

退位入六四。诸侯在世，元士为应。君暗臣明不可止。
> 箕子与纣也。

建起六四癸巳至戊戌，
> 游魂及六四爻数起，小满至寒露。

积筭起戊戌至丁酉，周而复始。
> 土金入卦起筭数。

五星从位起太阴，
> 太阴水星入卦。

奎宿从位降癸丑，
> 奎宿入明夷，配六四癸丑土上。

分气候三十六。
> 三十六数入卦，起筭推吉凶。

地有火，明于内，暗于外。当世出处，为众所疑之，所及伤于明。《易》曰：“三日不食，主人有言。”阴阳进退，金水见火，气不相合。六位相荡，四时运动，静乃复本，故曰游魂。
> 本以宫入卦相荡，六位推迁也。

次降归魂入师卦。

<a id="7"/>

## 坎下坤上 ䷆ 师

变离入阴阳于正道，复本归坎，阳在其中矣。
> 内卦坎为本宫。

处下卦之中，为阴之主，利于行师。《易》云：“师者，众也。”众阴而宗于一，一阳得其贞正也。与离为飞伏。
> 离入坎也。

阴阳相薄，刚柔迁位。
> 戊午火，己亥水。

世主三公，应为宗庙。建始壬辰至丁酉，
> 清明秋分。

积筭起丁酉至丙申，周而复始。
> 金火入卦起筭。

五星从位起岁星，
> 岁星木入卦。

娄宿从位降戊午，
> 娄宿入**坎**卦归魂六三爻。

分气候二十八。
> 起筭入卦吉凶。

地下有水复本位，六五居阴处阳位；九二贞正，能为众之主，不溃于众。《易》云：“师贞丈人吉。”入卦始于坎，阴阳相荡，反至于极，则归本，坎中男。
> 阳居九二，称中男。

升降得失，吉凶悔吝，策于六爻。六爻之设，出于蓍。蓍之得象而卦生。积筭起于五行，五行正则吉，极则凶。吉凶之象，显于天地人事、日月岁时。坎之变于艮，艮为少男。少男处卦之末，为极也。
> 震一阳居初爻，坎二阳处中，艮三阳处卦之末。故曰阳极为少男，又云止也。

次入**艮**卦。
