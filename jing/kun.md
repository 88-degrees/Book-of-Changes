# 坤宫卦 土

| [䷁](#2) 坤 | [䷗](#24) 复 | [䷒](#19) 临 | [䷊](#11) 泰 | [䷡](#34) 大壮 | [䷪](#43) 夬 | [䷄](#5) 需 | [䷇](#8) 比 |
|----|----|----|----|----|----|----|----|
| 酉星 | 酉角 | 酉亢 | 酉角 | 戌氐 | 未房 | 子心 | 子心 |
| 亥翼 | 亥氐 | 亥轸 | 亥氐 | 申心 | 酉亢 | 戌箕 | 戌箕 |
| 丑角 | 丑翼 | 丑房 | 丑心 | 午角 | 亥尾 | 申氐 | 申牛 |
| 卯张 | 辰亢 | 丑氐 | 辰轸 | 辰尾 | 辰箕 | 辰斗 | 卯房 |
| 巳亢 | 寅轸 | 卯翼 | 寅房 | 寅房 | 寅氐 | 寅尾 | 巳斗 |
| 未轸 | 子张 | 巳角 | 子亢 | 子亢 | 子心 | 子房 | 未尾 |

<a id="2"/>

## 坤下坤上 ䷁ 坤

纯阴用事，象配地，属土，柔道光也。阴凝感，与乾相纳，臣奉君也。《易》云：“黄裳，元吉”。六二内卦阴处中，臣道正也。与乾为飞伏，
> 癸酉金，壬戌土。

宗庙居世，三公为应。未免龙战之灾，无成有终。
> 阴成阳君，臣不敢为物之始。阳唱阴和，君命臣终其事也。

初六起履霜，至于坚冰。阴虽柔顺，气亦坚刚，为无邪气也。建始甲午至己亥，
> 芒种，小满。

积筭起己亥至戊戌，周而复始。
> 纯土用事，入积筭，定吉凶。

五星从位起太阴，
> 太阴水星入卦。

西南方之卦。
> 镇星入卦配坤，西南。

星宿从位降癸酉金。
> 二十八宿，八卦星宿，降坤上六癸酉金。

分气候三十六。
> 起积为数三十六。

阴中有阳，气积万象，故曰阴中阴。阴阳二气，天地相接，人事吉凶，见乎其象。六位适变，八卦分焉。
> 六位变动，八卦显著。

阴虽虚纳，于阳位称实。
> 六五，六三之类也。

升降反复，不能久处，千变万化，故称乎易，易者变也。阴极则阳来，阴消则阳长，衰则退，盛则战。《易》云：“上六，龙战于野，其血玄黄”。阳属。
> 乾配西北积阴之地，阴盛故战，乾坤并处，天地之气杂，称玄黄也。

阳荡阴，坤内卦初六适变入阳，曰震。阴盛阳微，渐来之义，故称复。次降阳，入地雷**复**卦。

<a id="24"/>

## 震下坤上 ䷗ 复

阴极则反，阳道行也。《易》云：“君子道长，小人道消。”又曰：“七日来复。”
> 七日，阳之称也。七九称阳之数也。谓坤上六，阴极阳战之地，阴虽不能胜阳，然正当盛，阳不可轻犯。六阳涉六阴反下，七爻在初，故称七日。日亦阳也。

六爻反复之称。
> 注在前。

《易》云：“初九，不远复，无秪悔”。
> 反至初九，阳来阴复，去违也。

六爻盛，卦之体总称也。月一阳为一卦之主，与震为飞伏。
> 庚子水，乙未土。

初九元士之世，六四诸侯见应。建始乙未至庚子，
> 大暑大雪见候，起坤，六月至十一月，戊子为正朔，见复之兆。

积筭起庚子至己亥，
> 积筭起庚子至己亥，十月至十一月，年亦然。

周而复始。土水见候。五星从位起岁星，
> 岁星木星入复卦，合水土，配吉凶。

张宿从位降庚子，
> 二十八宿分张宿，入复卦庚子水上。

分气候二十八。
> 积筭起数二十八，定吉凶六爻。

坤上震下，动而顺，是阳来荡阴，阴柔反去，刚阳复位，君子进，小人退。《易》云：“休复，元吉”。

阳升阴降，变六二入兑象，次并临，二阳将进，内为悦。阴来阳去，气渐隆，
> 阴不敢拒阳，奉命而已。

火之入地泽**临**卦。

<a id="19"/>

## 兑下坤上 ䷒ 临

阳长阴消悦而顺，金土应候刚柔分。震入兑，二阳刚，本体阴柔降入临，临者大也。阳爻健顺，阳交退散。《易》曰：“君子之道”。《易》云：“至于八月凶。”
> 建丑至未也。

阳长，六爻反复，吉凶之道可见矣。
> 至于八月入遁。

与兑为飞伏，
> 丁卯木，乙巳火。

九二大夫立世，六五至尊应上位。建始丙申至辛丑，
> 立秋，大寒。

七月积气至六月，吉凶随爻考污隆。
> 旺则隆，衰则污。

积筭起辛丑至庚子。
> 积筭起金土入卦，推休咎于六爻。

五星从位起荧惑，
> 荧惑火星，入卦用事。

翼宿从位在丁卯，
> 二十八宿，翼宿入卦九二爻木上。

分气候三十六。
> 定阴阳之数，起于三十六积筭。

坤下见兑，悦泽临。阳升阴降，入三阳，乾象入坤，即泰卦。
> 临卦内象先阳长，逼阴成乾为泰象。

外坤积阴，内兑亦为阴，二阳合体，柔顺之道，不可贞。吉凶以时，配于六位，用于阳长之爻，成临之义。

六三将变阳爻，至次降入泰卦。
> 次入地天**泰**卦。

<a id="11"/>

## 乾下坤上 ䷊ 泰

乾坤二象，合为一运，天入地交泰，万物生焉。小往大来，阳长阴危，金土二气交合。《易》云：“泰者，通也”。通于天地，长于品汇。阳气内进，阴气升降，升降之道，成于泰象。与乾为飞伏。
> 甲辰土，乙卯木。

三公立九三为世，上六宗庙为应候。建始丁酉至壬寅，
> 秋分，立春。

积筭起壬寅至辛丑，周而复始。
> 金土位上起积筭吉凶。

五星从位起镇星，
> 土星入卦。

轸宿从位降甲辰，分气候二十八。
> 积筭起二十八数，于甲辰位。

地下有天，阳道浸长，不可极，极则否成。
> 三阳务上，坤顺而往，往而不已，否道至。

存泰之义，在于六五，阴居阳位，能顺于阳，阴阳相纳，二气相感，终于泰道。外卦纯阴，阳来刚柔，成于震象。阴降阳升，居乾上，成大壮。
> 次降阴升阳，入雷天**大壮**卦。

<a id="34"/>

## 乾下震上 ䷡ 大壮

内外二象动而健，阳胜阴而为壮。
> 内阳升降，二象具阳，曰大壮。

《易》曰：“羝羊触藩，羸其角。”进退难也。壮不可极，极则败物。不可极，极则反。故曰：“君子用罔，小人用壮。”与震为飞伏。
> 庚午火，癸丑土。

九四诸侯之世，初九元士在应。建始戊戌至癸卯，
> 寒露至春分。

积筭起癸卯至壬寅，
> 土木入卦起积筭。

五星从位起太白，
> 太白金星入卦。

角宿从位降庚午，
> 二十八宿入卦，配角宿，入大壮庚午九四爻上。

分气候三十六。
> 积筭起数庚午火，定吉凶。

雷在天上，健而动，阳升阴降，阳来荡阴，吉凶随爻着于四时。九四庚午火之位，入坤，为卦之本。起于子，灭于寅。阴阳进退，六位不居，周流六虚。外象震入兑为阴悦，适爻为刚长。次降入夬，阳决阴之象，入泽天**夬**卦。

<a id="43"/>

## 乾下兑上 ䷪ 夬

刚决柔，阴道灭。五阳务下，一阴危上，将反游魂。九四，悔也。泽上于天，君道行也。
> 夬，五世。六位周而复始，为游魂。至九四成阴，入坎为需。

与兑为飞伏。
> 丁酉金，癸亥水。

九五立世，九二大夫为应。
> 九五在兑象为世，泽小于天也。

建始己亥至甲辰，
> 小雪，清明。

积筭起甲辰至癸卯，周而复始。金木分乾兑入坤象。
> 入坤宫起积筭。

五星从位起太阴，
> 太阴，水位。入卦起筭。

亢宿从位降丁酉，
> 二十八宿配亢宿，入夬卦丁酉金上起。

分气候二十八。
> 积筭起宫二十八，入卦中甲辰，还丁酉金上定吉凶。

《易》云：“泽上于天，夬。”“扬于王庭”。柔道消，消不可极，反于游魂。九四柔来文刚，阴道存也，阴之道不可终否。刚柔相济，日月明矣；天地定位，人事通也。
> 凡卦，阴极阳生，阳极阴生，生生之义，不绝之貌。日月循环，天地交泰，阴阳相荡，六位交分，万物生焉。

故曰：雷动风行，山泽通气。人之运动，体斯合矣。
> 人禀五常，三焦九窍，风火递相兼济，以一位亏，四体羸焉。

阴阳升降，反复道也。次降入游魂水天**需**卦。

<a id="5"/>

## 乾下坎上 ䷄ 需

云上于天，凝于阴而待于阳，故曰需。需者，待也。三阳务上，而隔于六四，路之险也。
> 外卦坎水，为险亦阴，称血也。

坤之反复，适阳入阴，
> 夬卦九四，入需卦成六四，阳之位也。

阴阳交会运动，阴雨积而凝滞于阳，通乃合也。
> 群阳务上，一阴报之，故凝滞雨乃合。

与兑为飞伏。
> 戊申金，丁亥水。

游魂立世诸侯，应初九元士。建始甲辰至己酉，
> 清明，秋分。

积筭起己酉至戊申，周而复始。金土入乾坎。
> 积筭起宫定吉凶。

五星从位起岁星，
> 岁星木星入卦。

氐宿从位降戊申，
> 二十八宿降氐宿，入坤宫游魂卦六四戊申金土，起积筭吉凶。

分气候三十六。
> 定吉凶总三十六位起筭。

乾外见坎，健而进，隘在前也。需与饮食，争于坎也。阴阳相激，胜负有倚，反为不速，敬终有庆。阴阳渐消，阳道行行，反复其位，不妄于阴。坎降入归魂，水地**比**卦，坤之归魂也。

<a id="8"/>

## 坤下坎上 ䷇ 比

反本复位，阴阳相定，六爻交互，一气在也。水在地上，九五居尊，万民服也。
> 比卦一阳五阴，少者为贵，众之所尊者也。

比亲于物，物亦附焉。原筮于宗，归之于众。诸侯列土，君上崇之，奉于宗祧，盟契无差，邦必昌矣。与乾为飞伏。
> 乙卯木，甲辰土。

归魂六之三公居世，应上六宗庙。建始癸卯至戊申，
> 春分，立秋。

积筭起［戊申至丁未，周而复始。五星从位起］荧惑，
> 火星入卦。

房宿从位降乙卯，
> 二十八宿配房宿，入坤归魂乙卯木位上。

分气候二十八。
> 积筭起二十八数。

阴道将复，以阳为主，一阳居尊，群阴宗之。六爻交分，吉凶定矣。地道之义，妻道同也，臣之附君，比道成也。归魂复本，阴阳相成，万物生也。故曰：坤生三女巽离兑，分长中下。
> 巽长女，离中女，兑少女。

以阳求阴，乾之[**巽**](xun.md#57)，为长女。
