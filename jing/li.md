# 离宫卦 火

| [䷝](#30) 离 | [䷷](#56) 旅 | [䷱](#50) 鼎 | [䷿](#64) 未济 | [䷃](#4) 蒙 | [䷺](#59) 涣 | [䷅](#6) 讼 | [䷌](#13) 同人 |
|----|----|----|----|----|----|----|----|
| 巳室 | 巳胃 | 巳昴 | 巳胃 | 寅毕 | 卯觜 | 戌参 | 戌参 |
| 未奎 | 未毕 | 未娄 | 未毕 | 子参 | 巳昴 | 申鬼 | 申鬼 |
| 酉胃 | 酉奎 | 酉觜 | 酉参 | 戌胃 | 未井 | 午毕 | 午星 |
| 亥壁 | 申昴 | 酉毕 | 午娄 | 午井 | 午鬼 | 午柳 | 亥觜 |
| 丑昴 | 午娄 | 亥奎 | 辰觜 | 辰觜 | 辰毕 | 辰井 | 丑柳 |
| 卯娄 | 辰壁 | 丑胃 | 寅昴 | 寅昴 | 寅参 | 寅觜 | 卯井 |

<a id="30"/>

## 离下离上 ䷝ 离

本于纯阳，阴气贯中。禀于刚健，见乎文明。故《易》曰：“君子以继明照于四方。”
> **离**卦中虚，始于乾象。纯则健，不能柔明，故以北方阴气贯中，柔刚而文明也。

阳为阴主，阳伏于阴也。
> 成卦义在六五。

是以体离，为日为火，始于阳象而假以阴气。纯用刚健，不能明照，故以阴气入阳，柔于刚健而能顺柔，中虚见火象也。
> 是以离取中虚，气炎方能照物，日昌火，本阳象也。纯以阴，又不能乾于物。纯以阳，又暴于物，故取阴柔于中女，能成于物也。

与坎为飞伏。
> 己巳火，戊子土。

宗庙为世，应上见三公。
> 上九，九三。

建始戊申至癸丑，
> 立秋至大寒。

积筭起癸丑至壬子，
> 火取胎月至本月。

周而复始。土水二象入离火位，
> 土水二位入卦起筭。

五星从位起岁星，
> 木星入火宫卦。

室宿从位降己巳火，
> 二十八宿，分室宿入离宫上九己巳火上也。

分气候三十六。
> 积筭起数三十六，立位定吉凶。

内外二象，配于火土为祥。
> 土火入离为祥。

互见悦顺，着于明两。
> 兑巽二象。

阴阳升降入初九，适变从阴，止于艮象。
> 内卦变也。

吉凶从位，起至六五，休废在何爻。
> 看当何位金水木火土，与本宫刑宫。

次降入火山**旅**卦。
> 初九爻变之。

<a id="56"/>

## 艮下离上 ䷷ 旅

阴中见阳，荡入阳中。阴阳二气交互，见本象。火居山上，为旅之义。
> 离为阴，初九为阳；艮为阳，初六为阴。二气交互，上下见本也。火在上，无止象，旅之义。

《易》曰：“旅人先笑后号啕。”又曰：“得其资斧。”仲尼为旅人，固可知矣。
> 旅卦为取象，火在山上，显露无止，五行入卦消息，去此还也。

与艮为飞伏。
> 丙辰土，己卯木。

其居初六元士，九四诸侯见应。建始己酉至甲寅，
> 秋分，立春。

积筭起甲寅至癸丑，周而复始。金入木土离艮。
> 金木土入卦起积筭。

五星从位起荧惑，
> 火星入卦见本象。

壁宿从位降丙辰，
> 二十八宿，壁宿入旅卦初六丙辰土位上起筭。

分气候三十六。
> 分三十六数起卦推筭。

火土同宫，二气合应，阴阳相对，吉凶分乎阴位。上九阳居宗庙，得丧于易。六五为卦之主，不系于一凶，其宜也。内象适变，荡阴入阳，巽顺于物，进退意器。外象明，应内为鼎。次降火从风入**鼎**。
> 初九之初六，六二之九二，巽为风，离象火，曰**鼎**。

<a id="50"/>

## 巽下离上 ䷱ 鼎

木能巽火，故鼎之象。亨饪见新，供祭明矣。《易》曰：“鼎取新。”
> 木见火中发，火木相资，象鼎之兆。下穴为足，中虚见纳，饪熟之义明矣。凡饪熟，享祀为先。故曰供祭明矣。变生也。

阴阳得应，居中履顺，三公之义，继于君也。
> 九三成鼎之德，六五委任得贤臣，假之位，以斯明矣。

阴穴见火，顺于上也；中虚见纳，受辛于内也。金玉之铉在乎阳，飨新亨饪在乎阴。与巽为飞伏。
> 辛亥水，己丑土。

九二立大夫为世，六五居尊见应。建始庚戌至乙卯。
> 寒露，春分。

积筭起乙卯至甲寅，周而复始。分土木入离巽。
> 分土木二象入为巽，配鼎卦。

五星从位起镇星，
> 土星入火宫。

奎宿从位降辛亥水，
> 二十八宿，分奎宿入鼎卦九二辛亥位上。

分气候三十六。
> 起宫数三十六宫配卦筭吉凶。

火居木上，二气交合，阴阳巽顺，器具形存。金玉坚刚，配象阴阳，升降六位，递相迁次。九三适变，以阳入阴，见乎坎险。
> 鼎九三爻之义，阴成**坎**卦，外象坎外离，二气不交，见未济卦。

降入水火**未济**卦。

<a id="64"/>

## 坎下离上 ䷿ 未济

阴阳二位，各复本体，六爻交互，异于正象，
> 离炎上，坎务下，二象不合，各殊。阴阳交纳，是以异于本象也。

故取未济名之。世应得位，阴阳殊涂，
> 九二，六五。

性命不交，吉凶列矣。
> 坎性，离命。

与坎为飞伏。
> 戊午火，己亥水。

六三三公为世，应宗庙。
> 上九。

建始辛亥至丙辰，
> 小雪，清明。

积筭起丙辰至丁卯，水土二象入离坎。
> 分水土入卦。

五星从位起太白，
> 金星入离宫，卦分六爻。

娄宿从位降戊午火，
> 二十八宿，分娄宿入未济九二戊午火位上，定吉凶，入积筭。

分气候二十八。
> 积筭二十八数至吉凶处。

水火二象，坎离相纳，受性本异，立位见隔，睽于上下，吉凶生也。
> 子午之位。

受刑见害，气不合也。阴阳升降，入于外卦，适离为艮，上着于象。
> 艮上着离也。

天地盈虚，与时消息，其大也。次降入山水**蒙**卦。

<a id="4"/>

## 坎下艮上 ䷃ 蒙

积阳居阴，止于坎陷。养纯正素，居中得位。《易》云：“山下出泉，蒙。”

二象摽正，天下通也。击暗释疑，阳道行也；内实外正，暗得明，阴附于阳，稚道亨也。故曰：“蒙养正。”与艮为飞伏。
> 丙戌土，乙酉金。

诸位立世，元士为应。
> 六四，初六。

建始壬子至丁巳，
> 大雪，小满。

积筭起丁巳至丙辰，周而复始。火土入艮坎。
> 火土二象入卦同筭。

五星从位起太阴，
> 水星北方，入宫起筭。

胃宿从位降丙戌土，
> 二十八宿，分胃宿入蒙卦六四丙戌土上。

分气候三十六。
> 起数二十八，从六位推筭。

山下见水，畜聚居中，分流万派，六位不居，吉凶适变，水土分也。
> 五行入卦筭吉凶，逐四时行囚废王，吉则王，凶则废。

阴阳进退，岁时物也。六五阳中积阴，入巽见阴中阳，二气相荡，不可盈望。次降入风水**涣**卦。
> 六五变入九五，阳中阴入阳中阳，适变往于他宫，位不出本宫。

<a id="59"/>

## 坎下巽上 ䷺ 涣

水上见木，涣然而合，
> 涣者散也。

内外健而顺，纳实居中正，互见动而上，
> 虚舟行也。

阴阳二象，资而益也。风行水上，处险非溺也。
> 木浮于水也。

九五履正思顺，非偪也。与巽为飞伏。
> 辛巳火，己未土。

九五居尊，大夫应。
> 九二爻也。

建始癸丑至戊午，
> 大寒，芒种。

积筭起戊午至丁巳，周而复始。火土入坎巽。
> 火土二象入坎巽，配火宫涣卦起筭。

五星从位起岁星，
> 木星入火宫本象。

昴宿从位降辛巳火，
> 二十八宿，分昴宿入涣九五辛巳火位上。

分气候其数二十八。
> 起筭从二十八位上推六爻吉凶，岁月日时为候。

内卦坎中满，一阳居中，积实于内，风在外行，虚声外顺。吉凶之位，考乎四序；盛衰之道，在乎机要。阴阳死于位，生于时；死于时，生于位。进退不可诘，正盛则衰来，正衰则盛来。《易》曰：“积善之家必有余庆，积不善之家必有余殃。”八卦始终，六虚反复，游魂生巽入乾，为天水**讼**卦。

<a id="6"/>

## 坎下乾上 ䷅ 讼

生生不绝之谓道。六位不居，返为游魂。离宫八卦以讼为反四，
> 五至四也。

天与水违，曰讼。
> 天道西行，水东流，其路背也。外象乾，西北方之卦；内坎水，正北方之卦，其流东也。二气不交，曰讼。

五行所占六位定吉凶，非所背，顺为正。金与水，二气相资，父子之谓。健与险，内外相激，家国之义。出象故以则，斯可验矣。与巽为飞伏。
> 壬午火，辛未土。

诸侯居世，元士见应。
> 九四，初六。

建始戊午至癸亥，
> 芒种，小雪。

积筭起癸亥至壬戌，周而复始。火水入卦。
> 火水二象入离宫，配六位积筭，推日月岁时。

五星从位起荧惑，
> 火星入火宫，同起积筭。

毕宿从位降壬午火，
> 二十八宿，分毕宿东方宿，入离游魂天水讼卦九四壬午火上也。

分气候三十六。
> 起宫从三十六位筭吉凶。

天下见水，阴阳相背，二气不交，物何由生。吉凶宗于上九，进退见于九四，二居中履正，得其宜也。阴阳升降，复归内象。
> 阴去阳来复本位，内见离，同人。

次降天火**同人**卦。
> 次本阳上下二爻阴，适变从离也。

<a id="13"/>

## 离下乾上 ䷌ 同人

二气同进，健而炎上，
> 乾务上，坎务下。

同途异致，性则合也。《易》曰：“出门同人，又谁咎也。”

九二得位居中，六三积阴待应。《易》曰：“先号啕而后笑。”
> 隔于阳位，不能决胜，先故曰号啕；后获合方喜也，故曰后笑也。

八卦复位，六爻迁次，周而复始。上下不停，生生之义，易道祖也。天与火，明而健；阳道正，阴气和也。
> 六二居内卦中，能奉于阳。

吉凶故象，五行昭然。
> 金木水火土，配六位相生。

与坎为飞伏。
> 己亥水，戊午火。

归魂立三公为世，上九宗庙为应候。建始丁巳至壬戌，
> 小满，寒露。

积筭起壬戌至辛酉，周而复始。火土入乾离。
> 火土二象入乾离，配六宫起积筭。

五星从位起镇星，
> 土星入卦，定其吉凶。

觜宿从位降己亥水，
> 二十八宿，分觜宿入离归魂，配天火同人九三己亥水上。

分气候二十八。
> 起积筭二十八位数，巡六爻有吉凶入何位。

火上见金，二气虽同，五行相悖。六爻定位，吉凶之兆在乎五二，得时则顺，失时则逆。阴阳升降，岁月分焉，爻象相荡，内外适变，八卦巡回，归魂复本。本静则象生，故适离为兑入少女，分八卦于兑象。
> 坎入[**兑**](dui.md#58)宫八卦。
