# 乾宫卦 金

| [䷀](#1) 乾 | [䷫](#44) 姤 | [䷠](#33) 遁 | [䷋](#12) 否 | [䷓](#20) 观 | [䷖](#23) 剥 | [䷢](#35) 晋 | [䷍](#14) 大有 |
|----|----|----|----|----|----|----|----|
| 戌参 | 戌星 | 戌张 | 戌星 | 卯翼 | 寅轸 | 巳角 | 巳角 |
| 申鬼 | 申翼 | 申柳 | 申翼 | 巳角 | 子张 | 未氐 | 未氐 |
| 午星 | 午鬼 | 午轸 | 午角 | 未星 | 戌亢 | 酉翼 | 酉心 |
| 辰井 | 酉张 | 申翼 | 卯柳 | 卯亢 | 卯氐 | 卯房 | 辰轸 |
| 寅张 | 亥柳 | 午鬼 | 巳轸 | 巳轸 | 巳翼 | 巳亢 | 寅房 |
| 子柳 | 丑井 | 辰星 | 未张 | 未张 | 未角 | 未轸 | 子亢 |

<a id="1"/>

## 乾下乾上 ䷀ 乾

纯阳用事。象配天，属金。与坤为飞伏，居世。
> 壬戌土，癸酉金。

《易》云：“用九，见群龙无首，吉”。
> 纯阳，用九之德。

九三，三公为应，肖乾乾夕惕之忧。甲壬配外内二象，
> 乾为天地之首，分甲壬入乾位。

积筭起己巳火，至戊辰土，周而复始。
> 吉凶之兆，积年起月，积日起时，积时起卦入本宫。

五星从位起镇星，
> 土星入西方，丽西北，居壬戌为伏位。

参宿从位起壬戌，
> 壬戌在世，居宗庙。

建子起潜龙，
> 十一月冬至，一阳生。

建巳至极，主亢位。
> 四月龙见于辰，阳极阴来，吉去凶生，用九吉。 

配于人事为首，
> 乾为首也。

为君父。
> 乾象坚刚，天地之尊，故为君父。

于类为马，为龙。
> 天行运转不息。

降五行，颁六位。
> 十二辰分六位元升降，以时消息吉凶。

居西北之分野，阴阳相战之地。《易》云：“战于乾。”
> 乾为阳，西北阴，阳入阴，二气盛必战。

天六位，地六气。六象，六包。四象分万物，阴阳无差，升降有等。
> 阴阳二十四候，律吕调矣。

人事吉凶，见乎其象，造化分乎有无。
> 故云：变动不居，周流六虚。 

六位纯阳，阴象在中。
> 阳中阴，阴中阳。

阳为君，阴为臣；阳为民，阴为事。阳实阴虚，明暗之象，阴阳可知。
> 三五为阳，二四为阴，初上潜亢。

水配位为褔德，
> 甲子水是乾之子孙。

木入金乡居宝贝，
> 甲寅木是乾之财。

土临内象为父母，
> 甲辰土是乾之父母。

火来四上嫌相敌，
> 壬午火是乾之官鬼。

金入金乡木渐微。
> 壬申金同位伤木。 

宗庙上建戌亥，乾本位。
> 戌亥乾之位。

阳极阴生。
> 降入**姤**卦。
八卦例诸。

<a id="44"/>

## 巽下乾上 ䷫ 姤

阴爻用事，金木互体，天下风行，曰姤。姤，遇也。《易》曰：“阴遇阳。”
> 一阴初生，阳气犹盛，阴未为敌。

与巽为飞伏，元士居世。
> 辛丑土，甲子水。

尊就卑，
> 子孙与父母相代位。

定吉凶，只取一爻之象。
> 多以少为贵。

九四诸侯，坚刚在上，阴气处下。《易》云：“系于金柅。” 

巽积阴入阳，辛壬降内外象，建庚午至乙亥。
> 芒种，小雪。

积筭起乙亥水，至丙戌土，周而复始。
> 灾福之兆，生乎五行升降也。

五星从位起太白，
> 太白在西，居金位。

井宿从位入辛丑，
> 辛丑入土，元士临母也。

建午起坤宫初六爻。《易》云：“履霜坚冰至。”建亥，龙战于野。
> 戌亥是乾之位。乾伏本位必战，积阴之地犹盛，故战。 

配于人事为腹，为母，
> 坤顺，容于物。

于类为马。《易》云：“行地无疆。”
> 此释一爻配坤象，本体是乾巽，今赞赞一爻起阴，假坤象言之。

内巽为风，乾为天；天下有风行，君子以号令告四方。
> 巽，入也。风入于坤，皆动也。故知天下有风，动其物也。

天风气象三十六候。
> 三十六候节气，降大风象。 

木入金为始，
> 金纳木也。

阴不能制于阳，附于金柅。《易》之“柔道牵”也。

五行升降，以时消息，阴荡降入遁。
> 天山遁卦。

<a id="33"/>

## 艮下乾上 ䷠ 遁

阴爻用事。阴荡阳，遁。金土见象，山在天下为遁。
> 遁，退也。

阴来阳退也。小人君子污隆，契斯义也。《易》云：“遁世无闷。”与艮为飞伏，大夫居世。建辛未为月。
> 丙午火，丙寅木。

六二得应，与君位遇建焉，臣事君，全身远害。
> 遁，俟时也。

建辛未至丙子，阴阳遁去，终而伏位。
> 从六月至十一月也。

积筭起丙子至乙亥，周而复始。
> 火土同宫，天与山遁。

阳消阴长，无专于败。《系》云：“能消者息，必专者败。”五星从位起太阴，鬼宿入位降丙辰。
> 丙辰临元士。

配于人事，为背，为手。
> 艮为背、手。

于类为狗，为山石。 

内外升降，阴阳分数二十八候。
> 分阴阳进退。

土入金为缓，积阳为天，积阴为地。山所地高峻，逼通于天。是阴长阳消，降入否。
> 阴逼阳去，入天地否卦。

<a id="12"/>

## 坤下乾上 ䷋ 否

内象阴长，
> 纯用阴事。

天气上腾，地气下降，二象分离，万物不交也。小人道长，君子道消。
> 阴小人，阳君子。

《易》云：“否之匪人。”与坤为飞伏，三公居世。
> 乙卯木，甲辰土。

上九宗庙为应。君子以俟时，小人为灾。
> 乙卯泰来。 

建壬申至丁丑，阴气浸长。
> 七月立秋，至十二月大寒。

积筭起丁丑至丙子，周而复始。
> 金、丑土同宫，吉凶见矣。

五星从位起岁星，
> 木星入卦用事。

柳宿从位降乙卯。
> 乙卯临三公。

气分气候三十六。
> 六六三十六，积筭吉凶。 

阴阳升降，阳道消铄，阴气凝结，君臣父子各不迨及。
> 阴荡阳来道行矣。

《易》曰：“其亡其亡，系于苞桑。”
> 苞桑则丛桑也。

天地清浊，阴薄
> 音搏。

阳消，天地盈虚，与时消息。危难之世，势不可久。五位既分，四时行矣。
> 君子当危难世，独志，难不可久。立特处不改其操，将及泰来。

上九云：“否极则顷，何可长也。”
> 否极则泰来。

阴长降入于观。
> 九四被阴逼入观卦。

<a id="20"/>

## 坤下巽上 ䷓ 观

内象阴道已成，威权在臣。虽大观在上，而阴道浸长。与巽为飞伏。诸侯临世，
> 辛未土，壬午火。

反应元士而奉九五。
> 君位也。

《易》云：“观国之光，利用宾于王。”
> 臣道出于六四爻也。 

建癸酉至戊寅，阴阳交伏。
> 秋分至立春。

积筭起戊寅至丁丑，周而复始。
> 用金为首。

金土火互为体。五星从位起荧惑，
> 火星入卦用事吉凶。

星宿从位降辛未。
> 星宿入诸侯宫，木星同位。

土木分气二十八。
> 积筭分配六位，吉凶爻定数。 

阴阳升降，定吉凶成败。取六四至于九五，成卦之终也。

《易》云：“观我生。”
> 我生即道也。

又云：“风行地上。”
> 君子之德风，小人之德草也。 

列象分爻，以定阴阳进退之道，吉凶见矣。地上见巽，积阴凝盛，降入于剥。
> 九五退阴入剥卦。

<a id="23"/>

## 坤下艮上 ䷖ 剥

柔长刚减，天地盈虚。
> 建戌至建亥。

体象金为本，随时运变，水土用事。成剥之义，出于上九。《易》云：“硕果不食，君子得舆，小人剥庐。”
> 君子全得剥道，安其位，小人终不可安也。

与艮为飞伏。
> 丙子水，壬申金。

天子治世，反应大夫。建甲戌至己卯，阴阳定候。
> 寒露至春分。

积筭起己卯木至戊寅木，周而复始。
> 吉凶之兆见于有象。

纯土配金用事。五星从位起镇星，
> 土星入卦。

张宿从位降丙子。
> 张宿入天子宫。

金土分气三十六。
> 积筭六位起吉凶，天地盈虚气候。 

《易象》云：“山附于地，剥。”君子俟时，不可苟变，存身避害，与时消息。春夏始生，天气盛大；秋冬严杀，天气消灭。故当剥道已成，阴盛不可逆，阳息阴专。升降六爻，反为游魂，荡入晋。
> 积阴反入**晋**卦。

<a id="35"/>

## 坤下离上 ䷢ 晋

阴阳返复，进退不居，精粹气纯，是为游魂。
> 为阴极剥尽，阳道不可尽灭，故返阳道。道不复本位，为归魂例入卦。

金方以火、土运用事，与艮为飞伏。
> 己酉金，丙戌土。

诸侯居世，反应元士。建己卯至甲申，阴阳继候。
> 春分立秋。

积筭起甲申金至癸未土，周而复始。
> 游魂取象，配于正位，吉凶同矣。

五星从位起太白，
> 卦配金星入用。

翼宿从位降己酉金。
> 翼宿北方，入**晋**卦行事。

二象分候二十八运，配金土积筭。气候无差于晷刻，吉凶列陈，象在其中矣；天地运转，气在其中矣；乾道变化，万物通矣。
> 乾分八卦，至大有复卦。 

六爻交通，至于六卦，阴阳相资、相返、相克、相生，至游魂，复归本位为大有。故曰：“火在天上。”大有为归魂卦。定吉凶，配人事，五行。象乾为指归地。
> 凡八卦分为八宫，每宫八卦，八八六十四卦。定吉凶，配人事。天地、山泽、草木、日月、昆虫，包含气候，足矣。

<a id="14"/>

## 乾下离上 ䷍ 大有

卦复本宫曰大有。内象见乾是本位。
> 八卦本从乾宫起，至大有为归魂。

纯金用事，与坤为飞伏。
> 甲辰土，乙卯木。

三公临世，应上九为宗庙。建戊寅至癸未，
> 立春正月至大暑时也。

积筭起癸未土至壬午火，周而复始。
> 吉凶与**乾**卦同用。

五星从位起太阴，
> 太阴水星入卦用事。

轸宿从位降甲辰。
> 二十八宿分轸星，入大有卦用事，行度吉凶可见。

金土分象三十六候，配阴阳升降。六位相荡，返复其道。
> 复归本位也。

吉凶度数与**乾**卦同分。六五阴柔，为日，照于四方，象天行健。
> 六龙御天。

少者为多之所宗，六五为尊也。
> 柔处尊位，以柔履刚，以阴处阳，能柔顺于物，万物归附，故曰：照于四方。

《易》曰：“火在天上，大有。”
> 离为火、为日，故曰大有。

阴阳交错，万物通焉。阴退阳伏，返本也。乾象分荡八卦，入大有终也。乾生三男，次入震宫八卦。
> 乾生三男，坤生三女。阳以阳，阴以阴，求奇耦定数于象也。
