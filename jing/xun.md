# 巽宫卦 木

| 巽  | 小畜 | 家人 | 益  | 无妄 | 噬嗑 | 颐  | 蛊  |
|----|----|----|----|----|----|----|----|
| 卯心 | 卯牛 | 卯女 | 卯牛 | 戌虚 | 巳危 | 寅室 | 寅室 |
| 巳箕 | 巳虚 | 巳斗 | 巳虚 | 申室 | 未女 | 子奎 | 子奎 |
| 未牛 | 未箕 | 未危 | 未室 | 午牛 | 酉壁 | 戌虚 | 戌胃 |
| 酉尾 | 辰女 | 亥虚 | 辰斗 | 辰壁 | 辰奎 | 辰娄 | 酉危 |
| 亥女 | 寅斗 | 丑箕 | 寅危 | 寅危 | 寅虚 | 寅壁 | 亥娄 |
| 丑斗 | 子尾 | 卯牛 | 子女 | 子女 | 子室 | 子危 | 丑壁 |

<a id="57"/>

## 巽下巽上 ䷸ 巽

阳中积阴而巽顺，
> 本乾象，阴来荡成巽，巽者顺也。

风从穴，入于物，号令齐顺，天地明也。内外禀于一阴，顺于天地道也。声闻于外，远彰柔顺，阴阳升降，柔于刚也。本于坚刚，阴来又柔，东南向明，齐肃阴阳。与震为飞伏。
> 辛卯木，庚戌土。

宗庙居世，三公在应。
> 上九，九三。

建始辛丑至丙午，
> 大寒，芒种。

积筭起丙午至乙巳，周而复始。
> 火木与二十八宿分虚宿，入巽上九辛卯木上。

分气候其数三十六。
> 分三十六数入卦起筭。

阴气起阳，阳顺于阴，阴阳和柔，升降得位，刚柔分也。阴不可盈，晷刻顷也。初六适变，阳来阴退，健道行也。三阳务进，外阴阳也，适变于内外未从也。次降阴交于阳九，为小畜卦。
> 初六变初九也。

<a id="9"/>
## 乾下巽上䷈小畜

《易》云：“密云不雨，自我西郊。”小畜之义，在于六四。三阳连，进于一，危也。外巽体阴，畜道行也。巽之初六，阴荡阳气感，积阴不能固，退复本位。三连同往而不可见，成于畜义，外象明矣。
> 一阴劣，不能固，阳是以往也。外巽积阴能固，阳道成在上九一爻之法也。

《易》云：“既雨既处也。”与乾为飞伏。
> 甲子水，辛丑土。

初九元士居世，六四诸侯在应。建始壬寅至丁未，
> 立春，大暑。

积筭起丁未至丙午，周而复始。木土入乾巽。
> 入宫起筭法。

五星从位起太白，
> 金星入卦，起筭吉凶。

尾宿从位降甲子，
> 二十八宿入卦，分尾宿，以小畜甲子水上起筭。

分气候其数二十八。
> 分二十八数起宫推筭。

一阴居六四，建子入阳宫，推其休咎处吉凶。刚健立阳爻，阴凝在巽体。《易》云：“舆说辐，夫妻反目。”
> 不义之兆。

夏至起纯阴，阳爻位伏藏；冬至阳爻动，阴气凝地。阴阳升降，以柔为刚，见中虚文明，积气居内象。
> 九二适变入离。

次降入风火家人卦。

<a id="37"/>
## 离下巽上䷤家人

乾刚具变文明，内外相应，
> 九五应六二爻。

阴阳得位，居中履正。火上见风，家人之象。闲邪存诚，嗃嗃得中。互体见文明，家道明也。内平遇坎险象，家人难也。酌中之义，在于六二。与离为飞伏。
> 己丑土，辛亥水。

建始癸卯至戊申，
> 春分，立秋。

积筭起戊申至丁未，金土入离巽。
> 金土入卦同积筭。

大夫居世，应九五立君位。五星从位起太阴，
> 太阴，北方，入卦起宫推筭。

箕宿从位降己丑，
> 二十八宿，分箕宿入家人卦，在己丑土上。

分气候其数三十六。
> 三十六起数家人卦，推入积筭休咎。

火木分形，阴阳得位，内外相资，二气相和。君君臣臣，父父子子，兄兄弟弟。《易》曰：“家人嗃嗃，父子嘻嘻。”治家之道，分于此也。吉凶之义配五行进退，
> 六五进退，吉凶于阴阳。阴阳得起，在于四时运动，吉凶见矣，分内外矣。二象配天地星辰，合命定吉凶。

文明运动，变化之象。九三适阴入震，风为雷，合曰益。次降风雷益卦。

<a id="42"/>

## 震下巽上 ䷩ 益

天地不交曰否。六二阴上柔刚，九四下降积阴，故为益。《易》曰：“损上益下。”雷动风行，男下女上。
> 震男，巽女。

阳益阴，君益于民之象也。互见坤，坤道柔顺。又外见艮，艮止阳益阴，止于阳，柔道行也。
> 内外顺动，风雷益。四象分明，刚柔定矣。

与震为飞伏。
> 庚辰土，辛酉金。

六三三公居世，上九宗庙为应。建始甲辰至己酉，
> 清明，秋分。

积筭起己酉至戊申，周而复始。土金入震巽。
> 起积配风雷益卦起宫。

五星从位起岁星，
> 木星入卦。

计宿从位降庚辰，
> 二十八宿，分计宿入风雷益六二庚辰土上。

分气候二十八。
> 起二十八数，积筭吉凶，周而复始。

阴阳二木，合金土配象，四时运转，六位交分，休废旺生，吉凶见乎动爻。配日月星辰进退，运气升降，复当何位。
> 金、水、木、火、土。

适变于外，阴入阳爻。二象健而动，属于天地也。
> 天阳，震雷亦阳也。二气相激，动而健，天行也。

阴阳相荡，次降入天雷无妄卦。

<a id="25"/>
## 震下乾上䷘无妄

乾刚震动，二气运转，天下见雷，行正之道。刚正阳长，物无妄矣。内互见艮，止于纯阳；外互见巽，顺于阳道。天行健而动，刚正于物，物则顺也。金木配象，吉凶明矣。
> 金木配乾震入卦。

与乾为飞伏。
> 壬午火，辛未土。

九四诸侯在世，初九元士立应上。建始乙巳至庚戌，
> 小满，寒露。

积筭起庚戌至己酉，周而复始。火土入乾震。
> 火土分乾震，入无妄卦起积筭。

五星从位起荧惑，
> 火星入卦定吉凶。

牛宿从位降壬午，
> 二十八宿，分牛宿入无妄壬午火位上。

分气候三十六。
> 三十六数，起卦积筭。

上金下木，二象相冲，阴阳升降，健而动。内见一阳，应动刚。五行分配，吉凶半矣。
> 二气各争。

九五适变入文柔，阴荡阳爻归复位。刚柔履次，明在外；进退吉凶，见中虚。次降入火雷噬嗑卦。

<a id="21"/>

## 震下离上 ䷔ 噬嗑

柔乘文刚，积气居中，阴道明白，动见文明。雷电合，分威光，而噬嗑也。《易》曰：“颐中有物，曰噬嗑。”阴阳分中，动而明；
> 象雷电也。

物有不齐，啮而噬。吉凶之道，象于五行。顺则吉，逆则凶。火木合卦配升降。与离为飞伏。
> 己未土，辛巳火。

六五居尊，应六二大夫。建始丙午至辛亥，
> 芒种，小雪。

积筭起辛亥至庚戌，周而复始。火土入离震。
> 分火土二位入噬嗑卦，起积筭爻，推配星辰，岁月日时，进退吉凶。

五星从位起镇星，
> 土星入卦。

女宿从位降己未土，
> 二十八宿，分女宿入卦六五己未土也。

分气候二十八。
> 从二十八位数起八卦，筭吉凶。

火居水上，阳中见阴，阳杂气浑而溷，吉凶适变，随时见也。返复阴，游魂入卦。
> 降下九四阳入阴。

五行进退，始终之道，斯可验矣。升降六爻，极返终，下降山雷颐卦。

<a id="27"/>

## 震下艮上 ䷚ 颐

六位上下，周而复始，内外交互，降入纯阴。
> 见坤象居中。

地之气，萃在其中。
> 上下阳位包阴。

积纯和之气，见浩然之道，明矣。土木配象，吉凶从六虚。
> 六虚即六爻也。

与震为飞伏。
> 丙戌土，己酉金。

六四诸侯在世，元士之初九见应。建始辛亥至丙辰，
> 小雪，清明。

积筭起丙辰至乙卯，周而复始。土木入艮震。
> 分土木二象，入卦筭吉凶。

五星从位起太白，
> 金星西方，入八月卦上冲。

虚宿从位降丙戌土，
> 二十八宿，分虚宿入颐六四丙戌土上。

分气候三十六。
> 起数二十八，推六爻吉凶之位。

山下有雷，止而动，阴阳通变分气候。内外刚而积中柔，升降游魂，下居六四位，特分，复归于本，
> 游魂返居六四，入卦周始，爻位迁次明矣。

吉凶起于六四，次环六位，星宿躔次也。极则反本，降入归魂山风蛊卦。

<a id="18"/>

## 巽下艮上 ䷑ 蛊

适六爻，阴阳上下，本道存也。气运周而复始。山下见风，止而顺；内互悦而动。《易》云：“蛊者，事也。”先甲后甲，事分而令行。金土合木象，复本曰归魂。与震为飞伏。
> 辛酉金，庚辰土。

九三归魂立三公在世，应上九见宗庙。建始庚戌至乙卯，
> 寒露，春分。

积筭起乙卯至庚寅，周而复始。土木入艮巽。
> 土木分艮巽宫。

五星从位起太阴，
> 太阴水星入卦用。

危宿从位降辛酉金，
> 二十八宿，危宿入巽归魂山风蛊，九三辛酉金位上。

分气候二十八。
> 起积筭数二十八，卦宫定吉凶。

木上见土，风落山，贞乾于父事。阴阳复位，长幼分焉。八卦循环，始于巽，归魂内象见还元。六爻进退，吉凶在于四时。积筭起宫，从乎建始。
> 卦用及身也。

升阴阳，巽宫适变入离，文柔分矣。阴入阳退，见中虚，次水中女。八卦相荡，阴阳定位，迁入离宫八卦，纯火，以日用事。
