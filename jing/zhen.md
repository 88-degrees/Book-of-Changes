# 震宫卦 木

| [䷲](#51) 震 | [䷏](#16) 豫 | [䷧](#40) 解 | [䷟](#32) 恒 | [䷭](#46) 升 | [䷯](#48) 井 | [䷛](#28) 大过 | [䷐](#17) 随 |
|----|----|----|----|----|----|----|----|
| 戌角 | 戌心 | 戌尾 | 戌心 | 酉箕 | 子斗 | 未牛 | 未牛 |
| 申氐 | 申箕 | 申房 | 申箕 | 亥牛 | 戌尾 | 酉虚 | 酉虚 |
| 午心 | 午氐 | 午斗 | 午牛 | 丑心 | 申女 | 亥箕 | 亥室 |
| 辰亢 | 卯尾 | 午基 | 酉房 | 酉女 | 酉虚 | 酉危 | 辰斗 |
| 寅尾 | 巳房 | 辰氐 | 亥斗 | 亥斗 | 亥箕 | 亥女 | 寅危 |
| 子房 | 未亢 | 寅心 | 丑尾 | 丑尾 | 丑牛 | 丑斗 | 子女 |

<a id="51"/>

## 震上震下 ䷲ 震

分阴阳，交互用事。属于木德，取象为雷，出自东方。震有声，故曰雷。雷能警于万物，为发生之始，故取东也。为动之主，为生之本。《易系》云：“帝出乎震。”
> 安为动主，静为躁君。

与巽为飞伏。
> 庚戌土，辛卯木。

宗庙处上六。
> 阴为阳之主，震动。动须由阴阳交互，震动也。

运数入丙子至辛巳，
> 大雪至小满。

积筭起辛巳至庚辰土宫，配吉凶，周而复始。
> 吉凶配木官，以土用事。

五星从位起岁星，
> 水星入卦用事。

角宿从位降庚戌土。
> 庚戌入震用事，临上六爻，庚戌土位为元首。

内外木土二象，具震。《易》曰：“震惊百里。”又云：“畏邻戒也。”
> 震为雷，声惊于百里，春发秋收，顺天行也。取象定吉凶。

取象为阳，配爻属阴，故曰：阴阳交错而为震。

气候分数三十六。定吉凶于顷刻，毫厘之末，无不通也，无不备也。
> 定阴阳数，考人之休咎，起于积筭，终于六位也。

阴阳交互，阳为阴，阴为阳，阴阳二气荡而为象，故初九三阴为豫。
> 入豫卦。

<a id="16"/>

## 坤下震上 ䷏ 豫

卦配火水木，以为阳用事。《易》云：“利建侯行师。”又云：“天地以顺动，故日月不过，四时不忒。
> 坤顺震动。

圣人以顺动，则刑罚清而民服。”与坤为飞伏。
> 乙未土，庚子水。

世立元士为地，易奉九四为正正。建丁丑至壬午，
> 大寒芒种。

积筭起壬午至辛巳，以六爻定吉凶，周而复始。
> 火土筭休咎。

五星从位起荧惑，
> 荧惑火星入卦用事。

亢宿从位降乙未土，
> 亢宿配乙未土。

上木下见土，内顺外动，故为悦豫。

时有屯夷，事非一揆，爻象适时，有凶有吉。人之生世，亦复如斯。或逢治世，或逢乱时，出处存亡，其道皆系。《易》云：“大矣哉。”阴阳升降，分数二十八，极大小之数，以定吉凶之道。
> 积筭壬午入乙未推吉凶。

豫以阳适阴为内顺，成卦之义，在于九四一爻。以阳荡阴，君子之道，变之于解。
> 豫卦以阴入阳，成九四之德。变入解卦，阳入阴，成解之德。

<a id="40"/>

## 坎下震上 ䷧ 解

阴阳积气，聚散以时，内险外动，必散。《易》云：“解者，散也。”解也，品汇甲拆，雷雨交作，
> 震雷坎雨。

积气运动，天地剖判。成卦之义，在于九二，与坎为飞伏。
> 戊辰土，庚寅木。

立大夫于世为人，而六五降应，委权命于庶品。建戊寅至癸未，
> 立春大暑。

推吉凶于阴阳，定运数于岁时。积筭起癸未至壬午，周而复始。
> 土火入数起宫。

五星从位起镇星，
> 镇星土位。

氐宿从位降戊辰。
> 氐宿入戊辰。

木下见水，动而险。阴阳会散，万物通焉。升降属阳荡阴，以阳为尊。尊者高而卑者低。变六三为九三恒卦。分气候定数，极位于三十六。
> 金水入数，合卦成数，定日月时。

变坎入巽，居内象为雷风，运动鼓吹万物，谓之恒。
> 入恒卦。

<a id="32"/>

## 巽下震上 ䷟ 恒

久于其道，立于天地；雷与风行，阴阳相得；尊卑定矣。号令发，而万物生焉。
> 万物得其道也，生者。道，一作进也。

雷风行，而四方齐也。
> 齐者整齐。

与巽为飞伏。
> 辛酉金，庚辰土。

三公治世，应于上六宗庙。
> 宗庙爻。

建己卯至甲申，
> 春分立秋。

金木起度数，积筭起甲申至癸未，周而复始。
> 金木入宫。

五星从位起太白，
> 太白金星入卦用事。

房宿从位降辛酉。
> 房宿入卦，立秋用。

上下二象见木，分阴阳于内外。
> 内巽阴，外震阳。

气候分数三十八。
> 金木入卦分节候。

九三至于阳屯之位，不顺所履，无定其位。
> 恒者，常也。而九三以阳居位，立于阴阳交互之上，是知不久为[缺]所然。

《易》云：“不恒其德，或承之羞。”阴阳升降，反于阴。君道渐进，臣下争权，运及于升。
> 次降入升卦。

<a id="46"/>

## 巽下坤上 ䷭ 升

阳升阴，而阴道凝盛，未可便进，渐之，曰升。升者，进也。卦虽阴，而取象于阳，故曰：以阳用事。
> 内巽阴木阳也。

与坤为飞伏。
> 癸丑土，庚午火。

诸侯在世，元士为应侯。建庚辰至乙酉，
> 清明秋分。

积筭起乙酉至甲申，周而复始。
> 金水合木宫，见象定吉凶。

五星从位起太阴，
> 太阴水星，入卦取象。

心宿入位降癸丑。
> 心宿入卦配土位。

土下见木，内外具顺。动阴阳而长岁时，人事配吉凶，发乎动。
> 占岁时、人事吉凶之兆，见乎动。

《易系》云：“吉凶悔吝，生乎动。”气候配象，数位三十六。
> 分阴爻数，分阳爻数。

自下升高，以至于极。至极而反，以修善道，而成其体。
> 合抱之木，始于毫末。

阴道革入阳，为坎水与风，见井。
> 入井卦。

<a id="48"/>

## 巽下坎上 ䷯ 井

阴阳通变，不可革者，井也。井道以澄清不竭之象，而成于井之德也。《易》云：“井者，德之基。”又云：“往来井井，见功也。改邑不改井，德不可渝也。”
> 井道以澄清见用为功也。井象德不可渝变也。

与坎为飞伏。
> 戊戌土，庚申金。

九五处至尊，应用见本象。建辛巳至丙戌，
> 小满寒露。

积筭起丙戌至乙酉，周而复始。
> 火土入卦起筭数。

五星从位起岁星，
> 木星入卦，东方用事。

尾宿从位降戊戌。
> 尾宿配戊戌入卦宫。

坎下见风，险于前；内外相资，益于君。
> 井以德立，君正民信，德以其道也。

贤人有位，君子不孤。《传》曰：“德不孤，必有邻。”
> 六爻各处其务，反复阴阳变化，各得其道也。

气候所象，定数于二十八。
> 爻配阴阳，分人事，吉凶其见矣。

天地之数，分于人事；
> 近取诸身，远取诸物。

吉凶之兆，定于阴阳。阴生阳消，阳生阴灭，二气交互，万物生焉。震至于井，阴阳代位，至极则反，与巽为终，退复于本。故曰游魂，为大过。
> 降入大过卦。

<a id="28"/>

## 巽下兑上 ䷛ 大过

阴阳代谢，至于游魂。《系》云：“精气为物，游魂为变，是故知鬼神之情状。”互体象乾，以金土定吉凶。去本末，取二五为过之功。
> 大者相过。

与坎为飞伏。
> 丁亥水，戊申金。

降诸侯，立元首，元士居应上。建丙戌至辛卯，
> 起元气从丙戌至辛卯为卦建，建者，则所生之位。今立建起至辛卯，取阴阳至位极处也。寒露至秋分。

积筭起辛卯至庚寅，周而复始。
> 土木入卦用事。

五星从位起荧惑，
> 荧惑火星入卦。

箕宿从位降丁亥。
> 箕宿配丁亥水，合卦宫也。

阴阳相荡，至极则反，反本及末于游魂。分气候三十六。
> 六爻极阴阳之数三十六，五行分配，定吉凶于积筭。

阳入阴，阴阳交互，反归于本，曰归魂。降随卦。
> 入泽雷随卦。

<a id="17"/>

## 震下兑上 ䷐ 随

震象复本曰随。
> 内见震也。

内象见震曰本。
> 从震起至乾为归魂。

纯木用事，与巽为飞伏。
> 庚辰土，辛酉金。

世立三公，应宗庙。建乙酉至庚寅，
> 秋分立春。

积筭起庚寅至己丑，
> 土木入卦气筭。

周而复始。
> 吉凶定于筭数为准。

五星从位起镇星，
> 镇星土入卦用事。

计都从位降庚辰。
> 计都配庚辰土，入卦分吉凶。

气候分数二十八。
> 定数于六位。

六位虽殊，吉凶象震，进退乾时，各处其位。无差咎刻。内外二象悦而动，乾附于物，系失在于六爻。
> 《易》云：系丈夫，失小子。又云：系小子，失丈夫。此之谓也。

吉凶定于起筭之端，进退见乎乾时之义。金木交刑，水火相敌；休废于时，吉凶生焉。震以一君二民，动得其宜。
> 震一阳二阴，阳君阴民，得其正也。

本于乾而生乎震，故曰长男。阴阳升降为八卦，至乾为定体。资于始而成乎终。坎降中男，而曰坎。互阳爻居中，为坎卦。
